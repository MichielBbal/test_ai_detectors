Het hitteprotocol van Rijkswaterstaat geldt ook maandag. Dat houdt in dat weggebruikers die met pech langs de weg staan, direct worden geholpen. Vandaag is het protocol in heel Nederland van kracht, maandag in alle provincies behalve Friesland, Groningen en Drenthe.
Het hitteprotocol geldt maandag van 10.00 tot 22.00 uur. Ook zaterdag was het in de meeste provincies van kracht wegens de tropische temperaturen. Zodra er een grote kans is dat het 30 graden of warmer wordt, zet Rijkswaterstaat het protocol in. Rijkswaterstaat wil niet dat gestrande weggebruikers bij hoge temperaturen langdurig in de zon moeten wachten.
Daarom is het de bedoeling dat mensen bij autopech zo snel mogelijk door een berger naar een plek met voorzieningen worden gebracht, zoals een tankstation. Weggebruikers krijgen het advies goed voorbereid op weg te gaan en alert te zijn bij hitte. Zo adviseert Rijkswaterstaat genoeg drinkwater en een paraplu tegen de zon in de auto te leggen.
Hoe effectief zal de Russische luchtmacht zijn? En hoe effectief de Oekraïense luchtverdediging? Volgens oud-commandant Landstrijdkrachten Mart de Kruif zijn dat de cruciale kwesties die zullen bepalen hoe het Oekraïense tegenoffensief, dat de afgelopen dagen echt op gang is gekomen, zal uitpakken. "Het is een onderbuikgevoel, maar ik denk dat we over een week meer weten."
De Oekraïners zijn deze week op meerdere plaatsen langs het 800 tot 900 kilometer lange front in de aanval. De strijd is intensief en bloedig. Onduidelijk is nog wat het hoofddoel van het offensief wordt, ook voor De Kruif. "De regio Zaporizja is de meest logische optie. Dan kun je naar de Zee van Azov doorstoten en verbreek je de landverbinding tussen Rusland en de Krim. Maar je kunt ook heel veel terrein terugwinnen in Loehansk en dan naar het noorden toe richting Charkiv."
De uitkomst van oorlogen en veldslagen wordt vaak bepaald door reserves, omdat dat vaak ervaren en goed getrainde militairen zijn. Rusland zal zijn reserves daar willen inzetten waar het gevaar van een doorbraak het grootst is, denkt De Kruif. Oekraïne zal er alles aan doen om de Russen te misleiden, zodat de kans dat Oekraïners Russische reserves tegenkomen zo klein mogelijk is, of dat die reserves te laat komen.
In verband daarmee is de kromming die de frontlijn laat zien in het voordeel van Oekraïne en in het nadeel van de Russen. "Oekraïne kan eenheden relatief snel over eigen gebied van noord naar zuid en van zuid naar noord brengen. Rusland heeft het probleem van de buitenlijn. Die moeten vanwege de kromming in het front bijna altijd buitenom."
Op dit moment wordt op verschillende plekken gevochten. "Het is nog niet duidelijk waar de hoofdaanval komt", zegt De Kruif. "Je dwingt zo Rusland om voortdurend de keuze te maken: waar ga ik de reserves opstellen of zelf inzetten om een doorbraak tegen te gaan?"
Een van de grootste zorgen aan Oekraïense kant is dat als ze die doorbraak hebben, de Russische luchtmacht daar massaal op gaat ingrijpen. Dus Oekraïne zal daar ook het gros van zijn luchtverdediging moeten positioneren, inclusief de jachtvliegtuigen die de Russische luchtmacht daar moet weghouden. "Je moet al je middelen op het goede moment op de juiste plaats hebben staan. Dat doe je niet zomaar, het is een kwestie van dagen en weken om dat te plannen."
Op sociale media gaan intussen beelden rond van door het Westen geleverde tanks, die door de Russen worden vernietigd. De Kruif zag de beelden ook. "Ook een Leopard 2 kan stuk. Al eerder hebben Koerden in Noord-Syrië een Turkse Leopard 2 uitgeschakeld. Een voertuig is alleen maar effectief als je het goed gebruikt, op de juiste wijze het terrein gebruikt, anders ben je altijd kwetsbaar."